
https://www.regjeringen.no/no/tema/energi/strom/regjeringens-stromtiltak/id2900232/?expand=all-in-group-2900257



Artikkel | Sist oppdatert: 21.01.2026


regjeringen.no
Regjeringens strømtiltak
Barne- og familiedepartementet, Finansdepartementet, Klima- og miljødepartementet, Kommunal- og distriktsdepartementet, Kultur- og likestillingsdepartementet, Kunnskapsdepartementet, Landbruks- og matdepartementet, Nærings- og fiskeridepartementet, Energidepartementet
9–12 minutter
Husholdninger

Ansvar: Energidepartementet. 

Regjeringen har de siste årene gjennomført en rekke tiltak for å skjerme husholdningene mot høye strømpriser og legge til rette for et mer forbrukervennlig strømmarked.
Strømstønad til husholdningene

Strømstønadsordningen har siden desember 2021 bidratt til å skjerme husholdninger mot ekstraordinært høye strømpriser. Ordningen gir forutsigbarhet og bidrar til å holde strømutgiftene til husholdningene nede. Når spotprisen i enkelttimer overstiger 77 øre/kWh eksklusive merverdiavgift, vil strømstønaden dekke 90 prosent av prisen over dette nivået. Husholdninger får stønad på strømforbruk på opptil 5 000 kWh per måned per målepunkt. Ordningen administreres gjennom husholdningenes lokale nettselskap og skjer gjennom et automatisk fratrekk på fakturaen for nettleie.
Bevilgninger: 

    2022: Det ble utbetalt 26,4 milliarder kroner i strømstønad til husholdningene.
    2023: Det ble utbetalt 16,4 milliarder kroner i strømstønad til husholdningene.
    2024: Det ble utbetalt 3,7 milliarder kroner i til husholdningene.
    2025: Det er budsjettert om lag 4,8 milliarder kroner i strømstønad til husholdningene.  
    2026: Det er budsjettert om lag 1,9 milliarder kroner i strømstønad til husholdningene.  

Det er siden 2021 gjort flere endringer i strømstønadsordningen for å gjøre ordningen mer forutsigbar og treffsikker, samt inkludere flere grupper.

Den største og mest vesentlige endringen var i september 2023. Da ble ordningen endret fra å basere seg på månedlig gjennomsnittlig strømpris (spotpris) til å basere seg på spotprisen time for time. Dette gjorde ordningen mer treffsikker og forutsigbar for husholdningene.  

I tillegg til ordinære husholdningskunder, er også følgende forbruk omfattet av strømstønadsordningen for husholdninger:

    Borettslag: Fellesmålt husholdningsforbruk i borettslag, eierseksjonssameier, boligaksjeselskap og ikke-seksjonerte boligsameier er omfattet.
    Fritidsbolig: De som bor fast i fritidsbolig er omfattet. For å bli omfattet av ordningen, må nettkunden ha fritidsboligen som folkeregistrert adresse:
    Endring i strømstøtten til husholdninger som bor fast i fritidsbolig
    Gårds- og grendenettverk: Husholdninger tilknyttet gårds- og grendeverk med privat strømnett er omfattet:Strømstønad til husholdninger tilknyttet gårds- og grendeverk 
    Fjernevarmekunder: Husholdningskunder med fjernvarme får i dag en prisbeskyttelse tilsvarende strømstønad som følge av prisreguleringen på fjernvarme. Denne ordningen er planlagt erstattet med en statlig finansiert strømstønad til fjernvarmekunder i husholdningene 1. oktober 2025.
    Nærvarmekunder: Regjeringen har etablert en søknadsbasert strømstønadsordning rettet mot husholdninger som bruker nærvarme. NVE forvalter ordningen. På nettsiden narvarmeordningen.no kan husholdningskunder og boligselskaper som er tilknyttet nærvarmeanlegg som baserer seg på strøm søke om å få utbetalt strømstønad for varmekjøp. Energidepartementet har foreslått at nærvarmeselskap skal få mulighet til å tilby Norgespris og strømstønad til sine kunder. Nærvarmeselskap vil da kunne videreformidle strømstønad til sine fjernvarmekunder på lik linje med fjernvarmeselskap med konsesjon.  Forskriftsforslag om dette er på høring

Strømstønadsordningen for husholdninger er vedtatt å gjelde fram til 31. desember 2029.  
Norgespris på strøm

Norgespris er en statlig finansiert ordning som innebærer at husholdningene får tilbud om strøm til en fast pris per kilowattime. Norgespris skal etter planen innføres fra 1. oktober 2025.

Fra 1. oktober 2025 til 31. desember 2026 er Norgesprisen 40 øre per kilowattime ekskl. mva. Kostnader til nettleie, avgifter og påslag fra kraftleverandøren kommer i tillegg. Norgespris er en valgfri ordning, og husholdningene som ønsker det må selv bestille Norgespris. Det tas sikte på at man kan bestille Norgespris i rimelig tid før 1. oktober.

Ordningen omfatter husholdningenes boliger og fritidsboliger. For boliger er Norgespris et valgfritt alternativ til strømstønadsordningen. Husholdningene som ikke velger Norgespris for sin bolig, vil fortsatt få strømstønad.

Ordningen administreres av de lokale nettselskapene, og kunder som ønsker Norgespris må aktivt velge dette overfor sitt nettselskap. Dersom man bestiller Norgespris for sin bolig, vil boligens målepunkt være bundet til Norgespris ut kalenderåret. For hvert årsskifte må alle som ønsker å fortsette med Norgespris aktivt velge dette på nytt. Dersom man bestiller Norgespris i perioden 1. oktober 2025 – 31. desember 2026, vil målepunktet være bundet ut 2026.  

Norgespris gjelder for strømforbruk opp til 5 000 kilowattimer per måned per målepunkt for boliger. For fritidsboliger gjelder Norgespris for forbruk opp til 1 000 kilowattimer per måned per målepunkt.

Lovforslaget med detaljer om hvordan Norgespris skal gjennomføres ble lagt frem for Stortinget 23. mai 2025. Loven ble vedtatt i Stortinget i juni 2025, med noen endringer fra det opprinnelige lovforslaget. Les mer om dette i pressemeldingen som ble lagt frem i forbindelse med revidert nasjonalbudsjett for 2025: Norgespris på straum og fjernvarme.

Forskrifter som regulerer Norgespris og strømstønadsordningen trådte i kraft 15. september 2025. 

Les mer om Norgespris på strøm i Spørsmål og svar om Norgespris
Norgespris på fjernvarme  

Norgespris på fjernvarme er en statlig finansiert ordning som innebærer at husholdningene får tilbud om strøm til en fast pris per kilowattime. Norgespris skal etter planen innføres fra 1. oktober 2025.

Fra 1. oktober 2025 til 31. desember 2026 er Norgesprisen 40 øre per kilowattime ekskl. mva. Når månedlig gjennomsnittlig spotpris på strøm i fjernvarmekundens prisområde er høyere enn Norgesprisen, skal kunden motta en støtte lik differansen mellom Norgespris og gjennomsnittlig spotpris på strøm. Når månedlig gjennomsnittlig spotpris er lavere enn Norgesprisen vil kunden avregnes for differansen mellom Norgespris og gjennomsnittlig spotpris.

Fjernvarmepris skal dekke kostnader knyttet til både varmeleveranse og til distribusjon (rørnett). Dette er forskjellig fra strømprisen som kun dekker strømleveransen, mens nettleien dekker distribusjonen av strøm. Endelig fjernvarmepris til kunden vil derfor normalt være høyere enn strømpris. Norgespris på fjernvarme er en valgfri ordning, og husholdningene som ønsker det må selv bestille Norgespris. Det tas sikte på at man kan bestille Norgespris i rimelig tid før 1. oktober.

Ordningen omfatter husholdningenes boliger og fritidsboliger. For boliger er Norgespris på fjernvarme et valgfritt alternativ til strømstønadsordning til fjernvarme. Husholdningene som ikke velger Norgespris for sin bolig, vil få strømstønad til fjernvarme.

Ordningen vil administreres av fjernvarmeselskapene, og kunder som ønsker Norgespris må aktivt velge dette overfor sitt fjernvarmeselskap. Dersom man bestiller Norgespris for sin bolig, vil boligens energimåler være bundet til Norgespris ut kalenderåret. For hvert årsskifte må alle som ønsker å fortsette med Norgespris aktivt velge dette på nytt. Dersom man bestiller Norgespris i perioden 1. oktober 2025 – 31. desember 2026, vil energimåleren være bundet ut 2026.  

Norgespris gjelder for fjernvarmeforbruk opp til 4 500 kilowattimer per måned per energimåler for boliger. For fritidsboliger gjelder Norgespris for forbruk opp til 1 000 kilowattimer per måned per energimåler.
Innretning på strømstønadsordningen de siste årene

Siden strømstønadsordningen ble innført i desember 2021, er den blitt justert en rekke ganger. Under gis en kronologisk oversikt over innretningen av ordningen.

Desember 2021
Strømstønadsordningen innføres. Staten kompenserer 55 prosent av spotprisen over terskelverdien. Terskelverdien er 70 øre per kWh eksklusive merverdiavgift. Utbetalingen er basert på månedlig gjennomsnittlig spotpris.

Januar 2022 – august 2022
Staten kompenserer 80 prosent av spotprisen over terskelverdien. Terskelverdien er 70 øre per kWh eksklusive merverdiavgift. Utbetalingen er basert på månedlig gjennomsnittlig spotpris.

September 2022 – mars 2023
Staten kompenserer 90 prosent av spotprisen over terskelverdien. Terskelverdien er 70 øre per kWh eksklusive merverdiavgift. Utbetalingen er basert på månedlig gjennomsnittlig spotpris.

April 2023 – mai 2023
Staten kompenserer 80 prosent av spotprisen over terskelverdien. Terskelverdi på 70 øre per kWh eksklusive merverdiavgift. Utbetalingen er basert på månedlig gjennomsnittlig spotpris.

Juni 2023 - august 2023
Staten kompenserer 90 prosent av spotprisen over terskelverdien. Terskelverdi på 70 øre per kWh eksklusive merverdiavgift. Utbetalingen er basert på månedlig gjennomsnittlig spotpris.

September 2023 – desember 2023
Staten kompenserer 90 prosent av spotprisen over terskelverdien. Terskelverdi er 70 øre per kWh eksklusive merverdiavgift. Utbetalingen er basert på spotprisen time for time.

Januar 2024 – desember 2024
Staten kompenserer 90 prosent av spotprisen over terskelverdien. Terskelverdien er 73 øre per kWh eksklusive merverdiavgift. Utbetalingen er basert på spotprisen time for time.

Januar 2025 – desember 2025
Staten kompenserer 90 prosent av spotprisen over terskelverdien. Terskelverdien er 75 øre per kWh eksklusive merverdiavgift. Utbetalingen er basert på spotprisen time for time.
Leveringspliktig kraftleveranse

Ansvar: Energidepartementet

Fra 1. juli 2024 ble det innført en ny, permanent ordning for prising av leveringspliktige kraftleveranser. Forskriftsendringene innebærer at påslaget settes til 5 øre per kWh eks. mva. de første seks ukene på leveringsplikt, for deretter å øke til 8 øre per kWh eks. mva. etter dette. Påslaget legges på spotprisen. Den nye reguleringen sikrer at forbrukere fortsatt har insentiver til å inngå en avtale med en kraftleverandør, samtidig som de kundene som er på leveringsplikt beskyttes mot urimelige høye priser.

    Innfører permanent prising av leveringspliktige kraftleveranser

